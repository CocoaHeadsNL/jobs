---
layout: job
title:  "iOS developer bij Blendle"
date:   2017-05-16 17:00:00
categories: job posting
image: /assets/article_images/2014-08-29-welcome-to-jekyll/desktop.jpg
sponsor-logo: /assets/article_images/2017-05-16-ios-developer-blendle/Blendle.png
active: true
---

# Hallo aanstaande iOS Developer van Blendle!
## Met een klein groepje bouwen we aan de iOS-apps van Blendle.

En dat is dankbaar werk. Elke verandering die je maakt wordt meteen gezien door tienduizenden gebruikers (en hopelijk binnenkort door nog veel meer). [Gelukkig is men er over het algemeen blij mee.](http://www.iculture.nl/iculture-awards/)

Maar we willen altijd meer. Het doel aan de achterkant? Blendle moet mobile first worden. Dat betekent een vlekkeloze architectuur in Swift met een userinterface om u tegen te zeggen. Het doel aan de voorkant? Miljoenen mensen van over de hele wereld simpel toegang geven tot de allerbeste artikelen. En daarmee helpen we ook de journalistiek.

De laatste tijd hebben we hard gewerkt aan [Blendle Premium](https://itunes.apple.com/nl/app/blendle/id947936149?mt=8), met een compleet nieuwe huisstijl en een hoop spannende vernieuwingen aan de achterkant. De app staat goed – we werden gefeatured door Apple – maar er is ook nog een hoop te doen. Daar hebben we jou bij nodig.

We zullen straks vertellen wat we hopen dat je al kunt, maar het leek ons goed te beginnen met waarom we zelf voor Blendle hebben gekozen. Want je hebt ongetwijfeld nu ook al een leuke baan.


# 1. Wat Blendle doet is belangrijk

Journalistiek is een essentieel onderdeel van elke samenleving, maar kranten en tijdschriften zien hun omzet steeds verder teruglopen. Nog steeds verschijnen er elke dag fantastische artikelen – veel beter dan wat je op gratis nieuwssites vindt – maar steeds minder mensen hebben een abonnement, waardoor steeds meer journalisten ontslagen worden. Bij Blendle willen we een nieuwe inkomstenbron voor kranten en tijdschriften aanboren.

# 2. En tegelijkertijd maken we mensen blij

Omdat ze nu makkelijk bij die briljante stukken kunnen, zonder overal een abonnement op te hoeven nemen. We vinden het tof om een product te bouwen dat nu door meer dan 1.000.000 en hopelijk over niet al te lange tijd door nog veel meer mensen gebruikt wordt.


# 3. Een leuk team

mr. Eric Scheers verkoos een carrière als developer boven die als jurist. Op de middelbare school begon hij met programmeren in C en C++ en – techfreak als-ie was – belandde Eric al snel bij Tweakers. In z'n studietijd ontwikkelde hij zich niet alleen tot meester in de rechten, maar ook tot meester in Objective-C. (LinkedIn)[https://nl.linkedin.com/in/eric-scheers-547399124/en] 

Boy van Amstel heeft z’n sporen als appmaker ruimschoots verdiend. Hij is de man achter [Porthole](https://www.dangercove.com/porthole/) en [Denied](https://www.getdenied.com/): een Mac-app ‘that saves your ears from Nickelback’ en andere muziek waar je allergisch voor bent. Behalve een uitzonderlijk getalenteerde ontwikkelaar, is Boy vintage-spelcomputerfetisjist en liefhebber van synthy jaren 80-muziek. Geen zorgen, hij heeft een koptelefoon. [Twitter](https://twitter.com/boyvanamstel)

Naast Boy en Eric – waar je veel mee gaat samenwerken – zijn er bij Blendle inmiddels meer dan 100 andere mensen. De sfeer is top.


# 4. De vrijheid

Je bepaalt zelf wat je werktijden zijn en waar je werkt. Roland begint iedere dag op een Rotterdams balkonnetje met z’n laptop op schoot en Jean zit ’s nachts regelmatig met zichzelf te kletsen in ons chatprogramma terwijl hij aan het programmeren is. We gaan ervan uit dat je zelf wel weet hoe je het beste uit jezelf haalt, dus dat je daar geen regels voor nodig hebt.

# 5. Extraatjes

Behalve een vriendelijke maandelijkse donatie op een bankrekening naar keuze, wordt er op kantoor goed voor je gezorgd. Elke dag is er een met liefde bereide lunch en we regelen avondeten of een massage waar nodig. Woon je niet in Utrecht? Dan nemen we ook het gedoe met de NS of de benzinepomp voor onze rekening.

# Dan komen we bij ons verlanglijstje:

We zoeken iemand die hard gaat op Swift. Keihard. Een tijdje terug deden we het nog in Objective-C, maar voor nieuwe componenten zijn we nu overgestapt op Swift.

Je vrienden hebben een extra bus deo nodig als ze hun nieuwe app aan jou laten zien. Want je komt standaard terug met een waslijst aan commentaar. Je ziet het meteen als dingen niet lekker staan, en belangrijker nog: als ze niet lekker werken. Je komt terecht in een klein team, dus het is belangrijk dat je meedenkt over de architectuur. Dat je code moet kloppen houdt niet in dat je alleen maar code moet kloppen.

Maar het belangrijkste is misschien nog wel dat je slim en leergierig bent. We horen weleens dat developers niet bij ons hebben gesolliciteerd omdat ze dachten dat ze niet goed genoeg zouden zijn. Vaak bleek dat ze zichzelf onderschatten.

# Je bent er nog steeds? Leuk.

Interesse? Vertel ons waarom je denkt dat je bij ons past. Stuur ons alsjeblieft geen cv, maar vertel ons op welke apps je trots bent en wat jouw rol daarin was. We vinden het ook leuk om te horen over GitHub-projecten of IT-projecten die je buiten je werk doet.

Nou, tot snel!

[Solliciteer nu!](https://blendle.homerun.co/ios-developer) en vergeet niet CocoaHeads te noemen.
